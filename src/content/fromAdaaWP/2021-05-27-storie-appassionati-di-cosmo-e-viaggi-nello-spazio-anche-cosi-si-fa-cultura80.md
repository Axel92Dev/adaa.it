Storie – Appassionati di cosmo e viaggi nello spazio: anche così si fa cultura
==============================================================================

_CSV Insubria [INTERVISTA](https://www.csvlombardia.it/varese/va-per-le-organizzazioni/va-per-le-organizzazioni-notizie/post/storie-appassionati-di-cosmo-e-viaggi-nello-spazio-anche-cosi-si-fa-cultura/) il Presidente ADAA Aps_

_Dalla divulgazione scientifica in ambito astronomico e astronautico al lancio di un satellite: così una associazione con base a Ferno prova a passare dalla teoria ai fatti…_  

Una **associazione culturale** vi fa venire in mente solo teatro, musica e promozione dell’arte? Ebbene c’è da rivedere qualcosa perché anche la **cultura scientifica** ha i suoi paladini e – in qualche caso – si può trattare nientemeno che di **appassionati del cosmo,** che ci invitano ad alzare lo sguardo. Stiamo parlando di [**ADAA  Aps**](https://www.adaa.it/) (**Associazione per la Divulgazione Astronomica e Astronautica**), realtà nata cinque anni fa nel Varesotto dall’incontro di appassionati ed esperti assolutamente determinati a passare dalla teoria ai fatti e lanciare un satellite nello spazio.

Tutto comincia nel 2016 quando un gruppo di appassionati ed esperti si aggrega attorno alla comune passione per missioni spaziali e studio ed osservazione del cosmo, ovvero di tutto quello che riguarda astronomia e astronautica. [**Luigi Pizzimenti**](http://www.luigipizzimenti.it/) – giornalista, divulgatore scientifico e direttore della rivista **Spazio Magazine** –  fondatore e attuale presidente di questa associazione di promozione sociale. Obiettivo principale? **Divulgare la conoscenza dello spazio** e delle missioni spaziali facendo crescere interesse e passione grazie a **convegni, seminari e incontri** che hanno coinvolto **scuole** di ogni ordine e grado, realtà come il **carcere minorile** e **persone comuni.** «Abbiamo aperto così collaborazioni con le **Università** – spiega Pizzimenti – e ci siamo messi a disposizione anche di studenti per la realizzazione delle loro tesi».  Nel 2018 ADAA ha organizzato la **prima edizione della nuova Fiera Nazionale dell’Astronomia** all’interno dei padiglioni espositivi fieristici di **Bologna**, proponendo a migliaia di curiosi il suo **Planetario Digitale**, come strumento per scoprire le bellezze dell’universo.  Inoltre, per tre anni, grazie a un **prestito fatto dalla NASA**, Pizzimenti ha portato in giro per l’Italia una **roccia arrivata direttamente dalla luna**, con conferenza stampa di presentazione tenutasi a Roma presso la **Camera dei Deputati.**

Molti aspetti in questa storia hanno a che fare con cielo e spazio: la sede – concessa in **comodato d’uso dal Comune** – si trova a Ferno, in una delle abitazioni teatro della delocalizzazione conseguente all’ampliamento dello scalo di Malpensa e siamo nella provincia di Varese, territorio dove si concentra il **96% dell’industria aerospaziale lombarda**. «In realtà – spiega Pizzimenti – la dimensione locale è solo apparente: abbiamo soci un po’ ovunque, in Italia come all’estero e siamo molto legati alle istituzioni come l’**Agenzia Spaziale Italiana e l’ESA, l’Agenzia Spaziale Europea** che ci aprono le loro porte, come ad esempio è accaduto nel 2017 quando abbiamo avuto l’opportunità di assistere al lancio della terza missione sulla stazione spaziale di **Paolo Nespoli**, dal cosmodromo di Bajkonur in Kazakistan». E poi ancora, grazie a una donazione da parte dell’INAF, i sei mila volumi dell’**archivio cartaceo dell’Istituto di Radioastronomia di Bologna** hanno trovato “casa” proprio nella sede di Ferno e con un accordo con l’Assessorato alla Cultura del Comune sono entrati a far parte del circuito bibliotecario e oggi a disposizione degli studenti.

Il futuro di ADAA si chiama **AlSat#1**, satellite della classe Cubesat. Un capriccio da appassionati? Decisamente, no. Dal punto di vista scientifico l’obiettivo – semplificando – è quello di **testare un particolare sensore di radiazioni**, grazie alla collaborazione con il **Politecnico di Milano e l’Università svizzera Supsi.**  Dal punto di vista divulgativo sarà lanciato un **contest nelle scuole italiane** fornendo un kit e la rete radio amatoriale per connettersi con il satellite. «Il messaggio per i più giovani – dice Pizzimenti – è quello di **far alzare loro la testa** e di far comprendere che il **futuro** di tutti noi, per tantissimi aspetti della nostra vita, è **legato ai satelliti»**.  

_A cura di_  Paola Provenzano – Ufficio Comunicazione

Navigazione articoli
--------------------

[Precedente Articolo precedente: Spazio Magazine News!](https://www.adaa.it/2021/05/23/spazio-magazine-news-3/)

[Successivo Articolo successivo: Spazio Magazine News](https://www.adaa.it/2021/06/07/spazio-magazine-news-4/)
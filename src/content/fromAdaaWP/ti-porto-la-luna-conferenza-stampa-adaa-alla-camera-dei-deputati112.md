Conferenza Stampa ADAA alla Camera dei Deputati
===============================================

![](https://www.adaa.it/wp/wp-content/uploads/2018/05/camera-deputati-150x113.jpg)

On. Maria Chiara Gadda e ADAA presentano a Montecitorio il ciclo di conferenze “**[Ti porto la Luna](https://luigipizzimenti.blogspot.it/2017/02/ti-porto-la-luna-2017-tour.html)**”. 11 aprile 2017

Si è svolta questa mattina presso la sala Stampa di Palazzo Montecitorio la conferenza stampa promossa dall’**Onorevole Maria Chiara Gadda** (PD) e l’Associazione per la Divulgazione Astronomica e Astronautica (ADAA) per la presentazione della roccia lunare e il ciclo di conferenze **“[Ti porto la Luna](https://luigipizzimenti.blogspot.it/2017/02/ti-porto-la-luna-2017-tour.html)”.**

Per il terzo anno consecutivo, il **Presidente di ADAA, Luigi Pizzimenti**, ha ottenuto dalla Nasa il prestito di un campione lunare del peso di 109 grammi, appartenente ad una roccia di 2672 grammi raccolta dagli astronauti della missione Apollo 15. Il prezioso reperto, un basalto dell’età di circa 3,3 miliardi di anni, ovvero più antico del 98% di tutte le rocce presenti sulla superficie terrestre, sarà il protagonista di un ciclo di conferenze nazionali che coinvolgerà diverse località.

“Abbiamo scelto di presentare a Montecitorio il progetto **‘[Ti porto la Luna](https://luigipizzimenti.blogspot.it/2017/02/ti-porto-la-luna-2017-tour.html)‘** perché iniziative dall’elevato contenuto culturale come questa, consentono di avvicinare i cittadini ai temi della scienza astronomica. Dare la possibilità ai ragazzi delle scuole di poter ammirare un reperto così raro, un frammento di storia affascinante ed eccezionale, può contribuire a diffondere una maggiore cultura scientifica, a cominciare dalle giovani generazioni – dichiara **Maria Chiara Gadda, deputata del Partito Democratico** – Questo luogo, la casa di tutti gli Italiani, vuole rappresentare simbolicamente tutti i luoghi della Penisola che saranno toccati dal progetto di ADAA.”

“L’Italia – ha proseguito Gadda – vanta una significativa esperienza in campo aerospaziale, e sono moltissime le aziende italiane che rappresentano una eccellenza mondiale nel settore. Per questo è per me un onore accogliere alla Camera dei Deputati i rappresentanti dell’Agenzia Spaziale Italiana ASI e di quella Europea ESA, a voler sottolineare l’importanza che anche la politica attribuisce alla ricerca in questo campo.”

“ ‘**[Ti porto la Luna](https://luigipizzimenti.blogspot.it/2017/02/ti-porto-la-luna-2017-tour.html)**‘ è giunto alla terza edizione, viaggerà in tutto il paese raggiungendo migliaia di persone, in particolare studenti. Ascoltando i bambini di oggi, ci si accorge che non sono diversi dai bambini di tanti anni fa. La scienza è magia, l’esperienza di vedere una roccia lunare da vicino entusiasma i giovani e, guardando la meraviglia nei loro occhi, mi sento davvero fiducioso per il futuro” dichiara **Luigi Pizzimenti, Presidente e Fondatore di ADAA.**

Nel corso della conferenza stampa, l’Associazione per la Divulgazione Astronomica e Astronautica ha annunciato alcuni dei prossimi appuntamenti e dei progetti a scopo didattico.

“Oggi parliamo di un mio grande sogno, che maturavo da molto tempo: la costruzione e il lancio in orbita di un satellite a scopo didattico; ADAA ha raccolto questa sfida che diventerà realtà con il progetto CubeSat ALSAT 1” dichiara **Alessandro Barazzetti, Segretario e Resp. Progetto AlSat#1**

Sull’importanza della divulgazione scientifica e di questi progetti didattici è intervenuta anche **Simonetta Cheli, Capo dell’Ufficio Coordinamento ESA.** “L’ESA organizza presso il centro ESRIN di Frascati giornate di porte aperte per il pubblico e partecipa alla Settimana Europea della Scienza, promuovendo attività di divulgazione attraverso mostre in alcuni musei di tutta Italia. L’obiettivo principale è quello di motivare i giovani a studi scientifici e di garantire la visibilità dei programmi spaziali. L’Agenzia Spaziale Europea – ricorda – è un organismo intergovernativo che sviluppa tecnologie ed applicazioni nel settore spaziale. In Italia è presente con un centro a Frascati, responsabile per l’utilizzo, la distribuzione e l’archiviazione di dati satellitari ambientali. Numerosi sono i progetti di ricerca ed applicativi che vengono gestiti da questo centro sui temi relativi ai cambiamenti climatici e dell’ambiente.”

“E’ fondamentale che gli studenti si appassionino allo spazio e alle grandi imprese della sua esplorazione. Oggi infatti lo spazio richiede il lavoro di chimici, fisici, ingegneri, biologi e tanti altri scienziati. Gli studi interdisciplinari sono quindi fondamentali per progettare l’esplorazione dell’ambiente più complicato con il quale l’uomo si possa confrontare” dichiara **Andrea Zanini, portavoce del Presidente dell’Agenzia Spaziale Italiana, Roberto Battiston.**

In meno di due decenni, l’agenzia Spaziale Italiana si è affermata come uno dei più importanti attori mondiali sulla scena della scienza spaziale e delle tecnologie satellitari. L’ASI ha oggi un ruolo di primo piano tanto a livello europeo, dove l’Italia è il terzo paese che contribuisce maggiormente all’Agenzia Spaziale Europea, quanto a livello mondiale.”

Articolo di Vincenzo Gallo  **[Conferenza stampa alla Camera dei Deputati per il tour “Ti porto la luna”](http://www.uai.it/pubblicazioni/uainews/11-uainews/8954-conferenza-stampa-alla-camera-dei-deputati-per-il-tour-ti-porto-la-luna.html)**

Coelum Aprile 2017

Ti porto la Luna… in Parlamento di Luigi Pizzimenti

![](https://www.adaa.it/wp/wp-content/uploads/2017/04/Schermata-2017-04-26-alle-22.26.00-1024x720.png)